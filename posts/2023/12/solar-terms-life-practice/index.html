<!doctype html><html itemscope itemtype=http://schema.org/WebPage lang=zh-CN><head><meta charset=utf-8><meta name=viewport content="width=device-width,initial-scale=1,maximum-scale=2"><meta name=robots content="noodp"><title>节气生活修行 - 子来园</title><meta name=author content="lazypanda">
<meta name=author-link content="https://github.com/wanghuibin0"><meta name=description content="生活修行准则 精进，以持戒为首要；疾病，以减食为汤药； 烦恼，以忍辱为妙解；是非，以不辩为解脱； 待人，以诚实为真情；执事，以尽心为有功； 语言，以"><meta name=keywords content="修行"><meta itemprop=name content="节气生活修行"><meta itemprop=description content="生活修行准则 精进，以持戒为首要；疾病，以减食为汤药； 烦恼，以忍辱为妙解；是非，以不辩为解脱； 待人，以诚实为真情；执事，以尽心为有功； 语言，以"><meta itemprop=datePublished content="2023-12-07T10:41:46+08:00"><meta itemprop=dateModified content="2024-02-02T14:12:00+08:00"><meta itemprop=wordCount content="13974"><meta itemprop=keywords content="修行,"><meta property="og:title" content="节气生活修行"><meta property="og:description" content="生活修行准则 精进，以持戒为首要；疾病，以减食为汤药； 烦恼，以忍辱为妙解；是非，以不辩为解脱； 待人，以诚实为真情；执事，以尽心为有功； 语言，以"><meta property="og:type" content="article"><meta property="og:url" content="https://simplecoding.fun/posts/2023/12/solar-terms-life-practice/"><meta property="article:section" content="posts"><meta property="article:published_time" content="2023-12-07T10:41:46+08:00"><meta property="article:modified_time" content="2024-02-02T14:12:00+08:00"><meta name=twitter:card content="summary"><meta name=twitter:title content="节气生活修行"><meta name=twitter:description content="生活修行准则 精进，以持戒为首要；疾病，以减食为汤药； 烦恼，以忍辱为妙解；是非，以不辩为解脱； 待人，以诚实为真情；执事，以尽心为有功； 语言，以"><meta name=application-name content="FixIt"><meta name=apple-mobile-web-app-title content="FixIt"><meta name=theme-color data-light=#f8f8f8 data-dark=#252627 content="#f8f8f8"><meta name=msapplication-TileColor content="#da532c"><link rel="shortcut icon" type=image/x-icon href=/favicon.ico><link rel=icon type=image/png sizes=32x32 href=/favicon-32x32.png><link rel=icon type=image/png sizes=16x16 href=/favicon-16x16.png><link rel=apple-touch-icon sizes=180x180 href=/apple-touch-icon.png><link rel=mask-icon href=/safari-pinned-tab.svg color=#5bbad5><link rel=canonical href=https://simplecoding.fun/posts/2023/12/solar-terms-life-practice/><link rel=prev href=https://simplecoding.fun/posts/2023/12/reading-show-your-work/><link rel=next href=https://simplecoding.fun/posts/2023/12/travel-mount-emei/><link rel=stylesheet href=/css/style.min.css><link rel=preload href=/lib/fontawesome-free/all.min.css as=style onload='this.removeAttribute("onload"),this.rel="stylesheet"'><noscript><link rel=stylesheet href=/lib/fontawesome-free/all.min.css></noscript><link rel=preload href=/lib/animate/animate.min.css as=style onload='this.removeAttribute("onload"),this.rel="stylesheet"'><noscript><link rel=stylesheet href=/lib/animate/animate.min.css></noscript><script type=application/ld+json>{"@context":"http://schema.org","@type":"BlogPosting","headline":"节气生活修行","inLanguage":"zh-CN","mainEntityOfPage":{"@type":"WebPage","@id":"https:\/\/simplecoding.fun\/posts\/2023\/12\/solar-terms-life-practice\/"},"image":["https:\/\/simplecoding.fun\/images\/apple-touch-icon.png"],"genre":"posts","keywords":"修行","wordcount":13974,"url":"https:\/\/simplecoding.fun\/posts\/2023\/12\/solar-terms-life-practice\/","datePublished":"2023-12-07T10:41:46+08:00","dateModified":"2024-02-02T14:12:00+08:00","license":"This work is licensed under a Creative Commons Attribution-NonCommercial 4.0 International License.","publisher":{"@type":"Organization","name":"lazypanda","logo":"https:\/\/simplecoding.fun\/images\/avatar.jpg"},"author":{"@type":"Person","name":"lazypanda"},"description":""}</script></head><body data-header-desktop=sticky data-header-mobile=auto><script>(window.localStorage?.getItem("theme")?localStorage.getItem("theme")==="dark":"auto"==="auto"?window.matchMedia("(prefers-color-scheme: dark)").matches:"auto"==="dark")&&document.body.setAttribute("data-theme","dark")</script><div class=wrapper data-page-style=narrow><header class="desktop animate__faster" id=header-desktop><div class=header-wrapper data-github-corner=right><div class=header-title><a href=/ title=子来园><span class=header-title-text>子来园</span></a><span class=header-subtitle></span></div><nav><ul class=menu><li class=menu-item><a class=menu-link href=/archives/><i class="fa-solid fa-archive fa-fw fa-sm" aria-hidden=true></i> Archives</a></li><li class=menu-item><a class=menu-link href=/categories/><i class="fa-solid fa-folder-tree fa-fw fa-sm" aria-hidden=true></i> Categories</a></li><li class=menu-item><a class=menu-link href=/tags/><i class="fa-solid fa-tags fa-fw fa-sm" aria-hidden=true></i> Tags</a></li><li class=menu-item><a class=menu-link href=/about/><i class="fa-solid fa-user fa-fw fa-sm" aria-hidden=true></i> About</a></li><li class="menu-item delimiter"></li><li class="menu-item search" id=search-desktop><input type=text placeholder=搜索文章标题或内容…… id=search-input-desktop>
<a href=javascript:void(0); class="search-button search-toggle" id=search-toggle-desktop title=搜索><i class="fa-solid fa-search fa-fw" aria-hidden=true></i>
</a><a href=javascript:void(0); class="search-button search-clear" id=search-clear-desktop title=清空><i class="fa-solid fa-times-circle fa-fw" aria-hidden=true></i>
</a><span class="search-button search-loading" id=search-loading-desktop><i class="fa-solid fa-spinner fa-fw fa-spin" aria-hidden=true></i></span></li><li class="menu-item theme-switch" title=切换主题><i class="fa-solid fa-adjust fa-fw" aria-hidden=true></i></li></ul></nav></div></header><header class="mobile animate__faster" id=header-mobile><div class=header-container><div class=header-wrapper><div class=header-title><a href=/ title=子来园><span class=header-title-text>子来园</span></a><span class=header-subtitle></span></div><div class=menu-toggle id=menu-toggle-mobile><span></span><span></span><span></span></div></div><nav><ul class=menu id=menu-mobile><li class=search-wrapper><div class="search mobile" id=search-mobile><input type=text placeholder=搜索文章标题或内容…… id=search-input-mobile>
<a href=javascript:void(0); class="search-button search-toggle" id=search-toggle-mobile title=搜索><i class="fa-solid fa-search fa-fw" aria-hidden=true></i>
</a><a href=javascript:void(0); class="search-button search-clear" id=search-clear-mobile title=清空><i class="fa-solid fa-times-circle fa-fw" aria-hidden=true></i>
</a><span class="search-button search-loading" id=search-loading-mobile><i class="fa-solid fa-spinner fa-fw fa-spin" aria-hidden=true></i></span></div><a href=javascript:void(0); class=search-cancel id=search-cancel-mobile>取消</a></li><li class=menu-item><a class=menu-link href=/archives/><i class="fa-solid fa-archive fa-fw fa-sm" aria-hidden=true></i> Archives</a></li><li class=menu-item><a class=menu-link href=/categories/><i class="fa-solid fa-folder-tree fa-fw fa-sm" aria-hidden=true></i> Categories</a></li><li class=menu-item><a class=menu-link href=/tags/><i class="fa-solid fa-tags fa-fw fa-sm" aria-hidden=true></i> Tags</a></li><li class=menu-item><a class=menu-link href=/about/><i class="fa-solid fa-user fa-fw fa-sm" aria-hidden=true></i> About</a></li><li class="menu-item menu-system"><span class="menu-system-item theme-switch" title=切换主题><i class="fa-solid fa-adjust fa-fw" aria-hidden=true></i></span></li></ul></nav></div></header><div class="search-dropdown desktop"><div id=search-dropdown-desktop></div></div><div class="search-dropdown mobile"><div id=search-dropdown-mobile></div></div><nav aria-label=breadcrumb class=breadcrumb-container><ol class=breadcrumb><li class=breadcrumb-item><a href=/ title=子来园>主页</a></li><li class=breadcrumb-item><a href=/posts/ title=Posts>文章</a></li><li class="breadcrumb-item active" aria-current=page>节气生活修行</li></ol></nav><main class=container><aside class="aside-collection animate__animated animate__fadeIn animate__faster" aria-label=合集></aside><article class="page single"><div class=header><h1 class="single-title animate__animated animate__flipInX"><span>节气生活修行</span></h1></div><div class=post-meta><div class=post-meta-line><span class=post-author><a href=https://github.com/wanghuibin0 title=作者 target=_blank rel="external nofollow noopener noreferrer author" class=author><img loading=lazy src=/images/avatar.jpg alt=lazypanda data-title=lazypanda class=avatar style="background:url(/images/loading.min.svg)no-repeat 50%" onload='this.title=this.dataset.title;for(const e of["style","data-title","onerror","onload"])this.removeAttribute(e);this.dataset.lazyloaded=""' onerror='this.title=this.dataset.title;for(const e of["style","data-title","onerror","onload"])this.removeAttribute(e)'>&nbsp;lazypanda</a></span><span class=post-included-in>&nbsp;收录于 <a href=/categories/%E7%94%9F%E6%B4%BB/ class=post-category title="分类 - 生活"><i class="fa-regular fa-folder fa-fw" aria-hidden=true></i> 生活</a></span></div><div class=post-meta-line><span title="发布于 2023-12-07 10:41:46"><i class="fa-solid fa-calendar-days fa-fw me-1" aria-hidden=true></i><time datetime=2023-12-07>2023-12-07</time></span>&nbsp;<span title="更新于 2024-02-02 14:12:00"><i class="fa-regular fa-calendar-check fa-fw me-1" aria-hidden=true></i><time datetime=2024-02-02>2024-02-02</time></span>&nbsp;<span title="13974 字"><i class="fa-solid fa-pencil-alt fa-fw me-1" aria-hidden=true></i>约 14000 字</span>&nbsp;<span><i class="fa-regular fa-clock fa-fw me-1" aria-hidden=true></i>预计阅读 28 分钟</span>&nbsp;<span id=/posts/2023/12/solar-terms-life-practice/ class=comment-visitors data-flag-title=节气生活修行>
<i class="fa-regular fa-eye fa-fw me-1" aria-hidden=true></i><span id=twikoo_visitors>-</span>&nbsp;次阅读
</span>&nbsp;<span id=/posts/2023/12/solar-terms-life-practice/ class=comment-count data-flag-title=节气生活修行>
<i class="fa-regular fa-comments fa-fw me-1" aria-hidden=true></i><span id=twikoo-comment-count>-</span>&nbsp;条评论
</span>&nbsp;</div></div><div class="details toc" id=toc-static data-kept=false><div class="details-summary toc-title"><span>目录</span>
<span><i class="details-icon fa-solid fa-angle-right" aria-hidden=true></i></span></div><div class="details-content toc-content" id=toc-content-static><nav id=TableOfContents><ul><li><a href=#生活修行准则>生活修行准则</a></li><li><a href=#各节气修行主题>各节气修行主题</a><ul><li><a href=#冬至>冬至</a></li><li><a href=#小寒>小寒</a></li><li><a href=#大寒>大寒</a></li><li><a href=#立春>立春</a></li><li><a href=#雨水>雨水</a></li><li><a href=#惊蛰>惊蛰</a></li><li><a href=#春分>春分</a></li><li><a href=#清明>清明</a></li><li><a href=#谷雨>谷雨</a></li><li><a href=#立夏>立夏</a></li><li><a href=#小满>小满</a></li><li><a href=#芒种>芒种</a></li><li><a href=#夏至>夏至</a></li><li><a href=#小暑>小暑</a></li><li><a href=#大暑>大暑</a></li><li><a href=#立秋>立秋</a></li><li><a href=#处暑>处暑</a></li><li><a href=#白露>白露</a></li><li><a href=#秋分>秋分</a></li><li><a href=#寒露>寒露</a></li><li><a href=#霜降>霜降</a></li><li><a href=#立冬>立冬</a></li><li><a href=#小雪>小雪</a></li><li><a href=#大雪>大雪</a></li></ul></li></ul></nav></div></div><div class=content id=content><h2 id=生活修行准则 class=heading-element><a href=#%e7%94%9f%e6%b4%bb%e4%bf%ae%e8%a1%8c%e5%87%86%e5%88%99 class=heading-mark></a>生活修行准则</h2><blockquote><p>精进，以持戒为首要；疾病，以减食为汤药；<br>烦恼，以忍辱为妙解；是非，以不辩为解脱；<br>待人，以诚实为真情；执事，以尽心为有功；<br>语言，以减少为直截；上下，以慈和为进德；<br>学问，以勤习为入门；因果，以明白为无过；<br>老病，以无常为警策；修行，以精虔为切要；<br>敬客，以谦益为供养；居室，以朴实为庄严；<br>凡事，以预办为不牢；处众，以慎言为常礼；<br>遇险，以不乱为章程；济物，以慈悲为根本。</p></blockquote><h2 id=各节气修行主题 class=heading-element><a href=#%e5%90%84%e8%8a%82%e6%b0%94%e4%bf%ae%e8%a1%8c%e4%b8%bb%e9%a2%98 class=heading-mark></a>各节气修行主题</h2><h3 id=冬至 class=heading-element><a href=#%e5%86%ac%e8%87%b3 class=heading-mark></a>冬至</h3><blockquote><p><strong>原学篇</strong>
<em>（明）许孚远</em><br>天然自有之谓性，效性而动之谓学。性者万物之一原，学者在人之能事。故曰天地之性人为贵，为其能学也。学然后可以尽性，尽己性以尽人物之性，则可以赞天地之化育，而与天地参而为三才，故学之系于人者大也。<br>天聪天明，非学不固；威仪动止，非学不端；刚柔善恶之质，非学不化；仁义礼智信之德，非学不完；君臣、父子、夫妇、昆弟、朋友之伦，非学不尽；富贵贫贱之遇，非学不达。学则智，不学则愚；学则治，不学则乱。自古圣贤盛德大业，未有不由学而成者也。故先师孔子特揭学之一言以诏来世，而其自名，惟曰学而不厌而已。性之理无穷，故学之道无尽，学而不厌，孔子之所以为孔子也。<br>然而三代以上，道明而学醇；三代以下，道丧而学杂，高之沦于空虚，卑之局于器数，浸淫于声利，靡滥于词章。呜呼！学其所学，而非孔子之所谓学也。其卓然志于孔子之学，不为他道所惑者，寥寥数千载之间，几人而已。乃其见有偏全，言有离合，行有至不至，择而取之，则又存乎其人焉。故学以尽性为极，以孔子为宗。若射之有的，发而必中，若川之归海，不至于已矣，夫然后可以语学。学之义大矣哉！<br>学者既有志于孔子之学，则必知夫求端用力之地。孔子之学，自虞廷精一执中而来，其大旨在为仁，其告颜子以克己复礼，最为深切著明者也。人心本来具此生理，名之曰仁。此理不属血气，不落形骸，故直云克己。己私一克，天理具存，视听言动，各有当然之则，故云复礼。一日克己复礼，则无我无人，平平荡荡，万物一体，故曰天下归仁。<br>己最难克，仁最难言，因循牵系，终身陷溺；刚毅深潜，一日可至，故曰为仁由己而不由人。出此入彼，即在身心之间，其机至严，其用至博，故曰非礼勿视听言动。此孔门学脉也。他如言敬，言恕，言忠信，言闲邪存诚，言洗心藏密，言格物致知、诚意正心，无非此理，无非此学，神而明之，存乎其人焉尔矣。<br>是故舍仁而不求者，昧其本心，不可立人道于天地之间；不由克己复礼而言仁者，道不胜欲，公不胜私，而徒以闻见凑泊气魄承当，无强至于仁之理。知克己者，一私不容，气质浑化，故功利权谋之说，非所可入。知复礼者，体用俱全，万理森著，故虚无寂灭之教，非所可同。修此之谓天德，达此之谓王道，此孔子之学，自精一执中而来，为万世立人极者也。学者于斯笃信不惑，而行之不惰，其庶几乎可以语学也夫！<br>学不贵谈说，而贵躬行；不尚知解，而尚体验。《易》曰：“默而成之，不言而信，存乎德行。”孟子曰：“君子所性，仁义礼智根于心，其生色也，睟然见于面，盎于背，施于四体，四体不言而喻。”此其说也。是故性定者，其言安以舒；养深者，其容静以肃；内直者，其动简；德盛者，其心下。反之，而躁妄、轻浮、繁扰、骄泰生焉。盖理欲消长之机，志气清浊之辨，见于动静，微于应感，如影随形，不可掩也。<br>昔者虞舜，夔夔齐栗，以格其亲，而好问好察，善与人同，乃见其精一之学。文王在宫在庙，雝雝肃肃，而无然畔援，无然歆羨，乃见其敬止之功。孔子温良恭俭让，萃至德于其躬，而意必固我，至于尽忘，乃其学而不厌之实。凡古今圣贤所为师表人伦信今传后者，必以躬修道德而致之，断非声音笑貌之所能为也。故学者之学，务实修而已矣。<br>珠藏而渊媚，玉韫而山辉，德聚于其中而发见于其外。有不修，修之未有无其验者也。不修而伪为于外，与夫修之未至，而欲速助长操上人之心者，皆孟子所谓无源之水，易盈易涸，不可长久矣。<br>故曰：“君子之道闇然而日章，小人之道的然而日亡。”言忠信，行笃敬，虽蛮貊之邦行矣。言不忠信，行不笃敬，虽州里行乎哉？诚伪虚实，判若霄壤，其理甚明。内辨诸身心，外证诸家国，学之终身，不至不已，斯学之道也。</p></blockquote><h3 id=小寒 class=heading-element><a href=#%e5%b0%8f%e5%af%92 class=heading-mark></a>小寒</h3><blockquote><p><strong>颜子所好何学论</strong>
<em>（宋）程颐</em><br>圣人之门，其徒三千，独称颜子为好学。夫《诗》、《书》、六艺，三千子非不习而通也，然则颜子所独好者，何学也﹖学以至圣人之道也。圣人可学而至与﹖曰：然。学之道如何﹖曰：天地储精，得五行之秀者为人。其本也真而静，其未发也五性具焉，曰仁义礼智信　。形既生矣，外物触其形而于中矣，其中动而七情出焉，曰喜怒哀惧爱恶欲。情既炽而益荡，其性凿矣。是故觉者约其情使合于中，正其心，养其性，故曰「性其情」。愚者则不知制之，纵其情而至于邪僻，牿其性而亡之，故曰「情其性」。凡学之道，正其心，养其性而已。中正而诚，则圣矣。君子之学，必先明诸心，知所养，然后力行以求至，所谓「自明而诚」也。故学必尽其心，尽其心则知其性。知其性，反而诚之，圣人也。故《洪范》曰：「思曰睿，睿作圣。」诚之之道，在乎信道笃。信道笃则行之果，行之果则守之固，仁义忠信不离乎心，造次必于是，颠沛必于是，出处语默必于是。久而弗失，则居之安，动容周旋中礼，而邪僻之心无自生矣。故颜子所事，则曰「非礼勿视，非礼勿听，非礼勿言，非礼勿动」。仲尼称之，则曰「得一善则拳拳服膺，而弗失之矣」，又曰「不迁怒，不贰过」，「有不善未尝不知，知之未尝复行也」。此其好之笃，学之之道也。视听言动皆礼矣，所异于圣人者；圣人则不思而得，不勉而中，从容中道；。颜子则必思而后得，必勉而后中。故曰：颜子之与圣人，相去一息。孟子曰：「充实而有光辉之谓大，大而化之之谓圣，圣而不可知之谓神。」颜子之德，可谓充实而有光辉矣；所未至者，守之也，非化之也。以其好学之心，假之以年，则不日而化矣。故仲尼曰：「不幸短命死矣！」盖伤其不得至于圣人也。所谓化之者，入于神而自然，不思而得，不勉而中之谓也，孔子曰「七十而从心所欲，不踰矩」是也。或曰：「圣人，生而知之者也。今谓可学而至，其有稽乎﹖」曰：「然。孟子曰：『尧、舜，性之也；汤、武，反之也。』性之者，生而知之者也；反之者，学而知之者也。」又曰：「孔子则生而知也，孟子则学而知也。后人不达，以谓『圣本生知，非学可至』，而为学之道遂失。不求诸己而求诸外，以博文强记、巧文丽辞为工，荣华其言，鲜有至于道者，则今之学与颜子所好异也。」</p></blockquote><h3 id=大寒 class=heading-element><a href=#%e5%a4%a7%e5%af%92 class=heading-mark></a>大寒</h3><blockquote><p><strong>求放心说</strong>
<em>（明）刘宗周</em><br>程子曰：“心要在腔子里”，此本孟子求放心而言，然则人心果时放外耶？即放外，果在何处？因读《孟子》上文云：“仁，人心也。”乃知心有不仁时，便是放。所谓“旷安宅而弗居也。”故阳明先生曰：“程子所谓腔子，亦即是天理。”至哉言乎！程子又曰：“吾学虽有所授，然天理二字，却是自家体认出来。”夫既从自家体认而出，则非由名象凑泊可知。凡仁与义，皆天理之名象，而不可即以名象为天理，谓其不属自家故也。试问学者，何处是自家一路？须切己反观，推究到至隐至微处，方有着落。此中无一切名象，亦并无声臭可窥，只是个维玄维默而已。虽维玄维默，而实无一物不体备其中，所谓天也。故理曰天理，才着人分，便落他家。一属他家，便无归宿。仔细检点，或以思维放，或以卜度放，或以安排放，或以智故放，或以虚空放，只此心动一下，便是放。所放甚微，而人欲从此而横流，其究甚大。盖此心既离自家，便有无所不至者。心斋云：“凡有所向，有所见，皆是妄。”既无所向，又无所见，便是无极而太极。无极而太极，即自家真底蕴处。学者只向自家寻底蕴，常做个体认工夫，放亦只放在这里，求亦只求在这里，岂不至易？岂不至简？故求放心三字，是学人单提口诀，下士得之为入道之门，上根得之即达天之路。</p></blockquote><h3 id=立春 class=heading-element><a href=#%e7%ab%8b%e6%98%a5 class=heading-mark></a>立春</h3><blockquote><p><strong>应事说</strong>
<em>（明）刘宗周</em><br>学者静中既得力，又有一段读书之功，自然遇事能应。若静中不得力，所读之书，又只是章句而已，则且教之就事上磨练去。自寻常衣食以外，感应酬酢，莫非事也。其间千万变化，不可端倪，而一一取裁于心，如权度之待物然。权度虽在我，而轻重长短之形，仍听之于物，我无与焉，所以情顺万事而无情也。故事无大小，皆有理存，劈头判箇是与非。见得是处，断然如此，虽鬼神不避；见得非处，断然不如此，虽千驷万锺不回。又于其中条分缕析，铢铢两两，辨箇是中之非，非中之是，似是之非，似非之是。从此下手，沛然不疑，所行动有成绩。又凡事有先着，当图难于易，为大于细。有要着，一着胜人千万着；失此不着，满盘败局。又有先后着，如低棋以后着为先着，多是见小欲速之病。又有了着，恐事至八九分，便放手，终成决裂也。盖见得是非后，又当计成败，如此方是有用学问。世有学人，居恒谈道理井井，才与言世务便疏。试之以事，或一筹莫展。这疏与拙，正是此心受病处，非关才具。谚云：“经一跌，长一识。”且须熟察此心受病之原，果在何处，因痛与之克治去，从此再不犯跌，庶有长进。学者遇事不能应，只有练心法，更无练事法。练心之法，大要只是胸中无一事而已。无一事乃能事事，便是主静工夫得力处。又曰：“多事不如少事，省事不如无事。”</p></blockquote><h3 id=雨水 class=heading-element><a href=#%e9%9b%a8%e6%b0%b4 class=heading-mark></a>雨水</h3><blockquote><p><strong>定性书</strong>
<em>（宋）程颢</em><br>所谓定者，动亦定，静亦定，无将迎，无内外。苟以外物为外，牵己而从之，是以己性为有内外也。且以己性为随物于外，则当其在外时，何者为在内？是有意于绝外诱，而不知性之无内外也。既以内外为二本，则又乌可遽语定哉！<br>夫天地之常，以其心普万物而无心；圣人之常，以其情顺万物而无情。故君子之学，莫若廓然而大公，物来而顺应。《易》曰：“贞吉悔亡。憧憧往来，朋从尔思。”苟规规于外诱之除，将见灭于东而生于西也，非惟日之不足，顾其端无穷，不可得而除也。<br>人之情各有所蔽，故不能适道，大率患在于自私而用智。自私则不能以有为为应迹，用智则不能以明觉为自然。今以恶外物之心，而求照无物之地，是反鉴而索照也。《易》曰：“艮其背，不获其身。行其庭，不见其人。”孟氏亦曰：“所恶于智者，为其凿也。”与其非外而是内，不若内外之两忘也。两忘则澄然无事矣。无事则定，定则明，明则尚何应物之为累哉！<br>圣人之喜，以物之当喜；圣人之怒，以物之当怒。是圣人之喜怒，不系于心而系于物也。是则圣人岂不应于物哉？乌得以从外者为非，而更求在内者为是也？今以自私用智之喜怒，而视圣人喜怒之正为何如哉？夫人之情易发而难制者，唯怒为甚。第能于怒时遽忘其怒，而观理之是非，亦可见外诱之不足恶，而于道亦思过半矣。</p></blockquote><h3 id=惊蛰 class=heading-element><a href=#%e6%83%8a%e8%9b%b0 class=heading-mark></a>惊蛰</h3><blockquote><p><strong>寡欲论</strong>
（《答林子仁》）
<em>（明）黄宗明</em><br>（林子仁）来谕谓：“此心之中，无欲即静，遇事时不觉交战，便是得力。”所言甚善，尚有不得不论者。盖无欲即静，与周子《图说》内自註无欲故静之说，亦略相似。其谓遇事时不觉交战，便是得力，亦谓心中有主，不为事物所胜云耳。然尝闻之，程子曰：“为学不可不知用力处，既学不可不知得力处。”周子曰：“养心莫善於寡欲，寡之又寡，以至於无。”正不在得力，而在於知所以用力；不在无欲，而在寡欲耳。学必寡欲而后无欲，知用力而后知得力，此其工夫渐次，有不可猎而进者。若执事所言，恐不免失之太早。如贫人说富，如学子论大贤，功效体当，自家终无受用时也。仆之所谓主静者，正在寡欲，正在求所以用力处，亦不过求之於心，体之於心，验之於心。盖心为事胜，与物交战，旨欲为之累。仆之所谓主静者，正以寻欲所从生之根而拔去之，如逐贼者，必求贼所潜入之处而驱逐之也。是故善学者莫善於求静，能求静然后气得休息，而良知发见。凡其思虑之烦杂，私欲之隐藏，自能觉察，自能拔去，是故无欲者本然之体也，寡欲者学问之要也，求静者寡欲之方也，戒惧者求静之功也。知用力而后得力处，可得而言无欲，真体常存常见矣。</p></blockquote><h3 id=春分 class=heading-element><a href=#%e6%98%a5%e5%88%86 class=heading-mark></a>春分</h3><blockquote><p><strong>改过说</strong>
<em>（明）刘宗周</em><br>天命流行，物与无妄，人得之以为心。是谓本心。人心无一妄而已。忽焉有妄，希乎微乎？其不得而端倪乎？是谓微过，独知主之；有微过，是以有隐过，七情主之；有隐过，是以有显过，九容主之；有显过，是以有大过，五伦主之；有大过，是以有丛过，百行主之。总之妄也。譬之木自本而根、而干、而标，水自源而后及于流，盈科而至於放海，故曰：“涓涓不息，将成江河；绵绵不绝，将寻斧柯。”是以君子贵防之早也。其惟慎独乎？慎独则时时知改。俄而授之隐过矣，当念过，便从当念改；又授之显过矣，当身过，便从当身改；又授之大过矣，当境过，当境改；又授之丛过矣，随事过，随事改。改之则复於无过，可喜也；不改成过，且得无改乎？总之皆祛妄还真之学，而工夫次第如此。譬之擒贼者，擒之於室甚善，不於室而於堂，不於堂而於外门，於衢，於境上，必成擒而后已。子绝四：毋意，毋必，毋固，毋我。真能慎独者也。其次则“克伐怨欲不行焉尔。”宋人之言曰：“独行不愧影，独行不愧衾。”独而显矣；司马温公则云：“某平生无甚过人处，但无一事不可对人言者。”庶几免於大过乎？若邢恕之一日三检点，则丛过对治法也。真能慎独者，无之非独，即邢恕学问，孔子亦用得着，故曰“不为酒困。”不然自原宪而下，总是个闲居小人，为不善而已。善学者须学孔子之学，只於意根上止截一下，便千了百当。若到必固我，已渐成决裂，幸於我处止截得，犹不失为颜子，克己过，此无可商量矣。落一格，粗一格，工夫转愈难一格，故曰：“可为难矣。”学者须是学孔子之学。<br>人之言曰：“有心为恶，无心为过。”则过容有不及知者，因有不及改，是大不然。夫心不爱过者也，才有一点过，便属碍膺之物，必一决之而后快。故人未有有过而不自知者，只不肯自认为知尔。然则过又安从生？曰只不肯自认为知处，其受蔽处良多，以此造过遂多，仍做过不知而已。孟子言：“君子之过，如日月之食。”可见人心只是一团灵明，而不能不受暗於过。明处是心，暗处是过。明中有暗，暗中有明。明中之暗，即是过；暗中之明，即是改，手势如此亲切。但常人之心，忽明忽暗，展转出没，终不能还得明明之体，不归薄蚀何疑？君子则以暗中之明，用箇致曲工夫，渐次与它恢扩去，在《论语》则曰“讼过”，如两造当庭，抵死仇对，不至十分明白不已。才明白，便无事。如一事有过，直勘到事前之心，果是如何？一念有过，直勘到念后之事，更当如何？如此反覆推勘，更无躲闪，虽一尘亦驻足不得，此所谓致曲工夫也。《大易》则言“补过”，谓此心一经缺陷，便立刻与之圆满那灵明尔。若只是小小补缀，头痛救头，脚痛救脚，败缺难掩，而弥缝日甚，谓之文过而已。虽然，人犹有有过而不自知者。“子路，人告之以有过则喜。”子曰：“丘也幸，苟有过，人必知之。”然则学者虚心，逊志时务，察言观色，以辅所不逮，有不容缓者。</p></blockquote><h3 id=清明 class=heading-element><a href=#%e6%b8%85%e6%98%8e class=heading-mark></a>清明</h3><blockquote><p><strong>克己箴</strong>
<em>（明）赵贞吉</em><br>天地万物，本吾一体也，而吾何以知天地万物之然哉？天地非仁将恐折，万物非仁将恐歇，吾心非仁吾身将恐蹶。吾何以知吾身之然哉？吾视非仁，盲从目生，吾听非仁，聋从耳腾，吾言非仁，吾过瞢瞢，吾动非仁，身过殷殷。呜乎！微翳眯睛，则八方易位，一念颠倒，而人己成敌。执迷为真，贼以代子，四窍尘投，一妙觉死。乐出於虚，蒸则成菌，既死之心，不可复振。蜗窟蚓穴，去仁几何！鸢飞鱼跃，於仁何若！古之有道，去彼取此，三才归根，一日克己。吾何以知有道之然哉？以其无己也，故能成其己。呜乎！吾有大己，俯万物而观天地者也。大己不浃，小己揭揭，小己既克，大己泼泼。古之善克者，视於无形，听於无声，动无轨辙，言非述称，四用反一，一真流行，无体无方，礼嘉而亨。少有意必固我作累，妙用齐滞，具为痿痺，此为不仁，而株橛小己。是故无己为克，真己为大，至大为仁。体无对待，不见大小，正知内外？性此曰圣，复此曰贤，小子至愚，择焉执焉。昔者吾友从事於此，敢告非狂，为仁由己。</p></blockquote><h3 id=谷雨 class=heading-element><a href=#%e8%b0%b7%e9%9b%a8 class=heading-mark></a>谷雨</h3><blockquote><p><strong>读书说</strong>
<em>（明）刘宗周</em><br>朱夫子尝言：“学者半日静坐，半日读书，如此三年，必有进步可观。”今当取以为法，然除却静坐工夫，亦无以为读书地，则其实亦非有两程候也。学者诚于静坐得力时，徐取古人书读之，便觉古人真在目前，一切引翼提撕，匡救之法，皆能一一得之于我，而其为读书之益，有不可待言者矣。昔贤诗云：“万径千蹊吾道害，四书六籍圣贤心。”学者欲窥圣贤之心，遵吾道之正，舍四书六籍，无由而入矣。盖圣贤之心，即吾心也，善读书者，第求之吾心而已矣。舍吾心而求圣贤之心，即千言万语，无有是处。阳明先生不喜人读书，令学者直证本心，正为不善读书者，舍吾心而求圣贤之心，一似沿门持钵，无益贫儿，非谓读书果可废也。先生又谓“博学只是学此理，审问只是问此理，慎思只是思此理，明辨只是辨此理，笃行只是行此理”，而曰“心即理也”，若是乎此心此理之难明，而必假途於学问思辨，则又将何以学之、问之、思之、辨之，而且行之乎？曰：“古人诏我矣，读书一事，非其导师乎？即世有不善读书者，舍吾心而求圣贤之心，一似沿门持钵而有得也，亦何惜不为贫儿？”昔人云士大夫：“三日不读书，即觉面目可憎，语言无味。”彼求之闻见者犹然，况有进于此者乎？惟为举业而读书，不免病道，然有志之士，卒不能舍此以用世，何可废也？吾更恶夫业举子而不读书者！</p></blockquote><h3 id=立夏 class=heading-element><a href=#%e7%ab%8b%e5%a4%8f class=heading-mark></a>立夏</h3><blockquote><p><strong>论讲学书</strong>
（《答李赞宇》）
<em>（明）曹于汴</em><br>夫道无之是非，无人弗足，讲学以明道，士农工贾，皆学道之人，渔牧耕读，皆学道之事。隆古无讲学之名，其人皆学，故无名也。国家以文学取士，天下学校，无虑千百，章缝之士，无虑万亿，盖令其日讲所谓时习、所谓孝弟、所谓性命仁义，而以淑其身，待天下之用也。乃人心不古，遂有口耳活套，掇拾粉饰，以为出身之媒，师以是教，上以是取，恬不为异，非其质矣。而於立身行政，毫无干涉。於是君子厌薄其所为，而聚徒讲道，人遂以道学目之。若以为另是一种，岂不惑哉？然讲学之中，亦或有言然而行不然，而藉是以干贵人、捷仕径者，而其名为道学也，是有口耳活套之实，而更美其名，人谁甘之？则群起而相攻，而讲者益寡，道益晦矣。太抵所学出於实，则必闇然自修，不论大节细行，一一不肯放过，虽力量不同，未必尽无疵，而不自文以误人也。所学出於名，则有张大其门面，而於其生平未纯处，亦曲为言说，而谓其为道。夫夷之隘，不害其清；惠之不恭，不害其和，然亦何必曰此隘，此不恭正道之所在，而陋孔子於下风乎？罗近溪逢人问道，透彻心体，岂不可尚？而阔略处，亦诚其病，乃学者得其阔略以为可，便其私也。而或多不羁，诚有如止菴疏所谓贿赂干请、任情执见等说，是其坐女子於怀而乱之，而犹侈然薄鲁男子不为也，而可乎？但今因止菴之疏而遂禁其讲，是因噎废食。夫此学乃乾坤所由不毁，何可一日废也？似更当推广，而俾千百学校，亿万章缝无不讲，以及农工商贾无不讲才是。而其机则自上鼓之，若得复辟召之典，罗致四方道学，仿程子学校之议，布之天下，以主道教，於一切乡学社学之众，渐次开发，而申饬有位之士，以兴学明道为先图。其学则以躬行实践为主，随其人之根基，引之入道，或直与天通，或以人合天，或真臻悟境，或以修求悟。夫天人合一，修悟非二，舍天而言人，舍悟而言修，则浅矣。近时学者，知皆及此，然言天矣，而人尚未尽；言悟矣，而修且未能。世岂有能致中而不能致和，能正心而不修身者哉？则不可不戒也。大抵果能合天，则必益尽其人事，果能真悟，则必益尽其真修。尧、舜、文王、孔子，何人也，而兢兢业业，望道未见，徙义改过，没齿以之也。</p></blockquote><h3 id=小满 class=heading-element><a href=#%e5%b0%8f%e6%bb%a1 class=heading-mark></a>小满</h3><blockquote><p><strong>格物论</strong>
<em>（明）黄佐</em><br>物理曷谓之天理也？本於赋予禀受，自然明觉，莫之为而为者也。如恻隐之心，非纳交要誉，恶其声而然是也。物欲曷谓之人欲也？不安於品节限制，而凿以私智，非天之所以与我者也。如子贡貸殖，而必先言其不受命是也。去其所本无，而复其所固有，则万物皆备於我矣。夫理虽可以触类而长，而其出於天者，物物各有当然不易之则，自私用智，则违天而自贼，故《诗》曰“不识不知，顺帝之则”，又曰“不僭不贼，鲜不为则”，《周礼》曰“则以观德，毁则为贼”是也。则者，法也。自貌言视听而达诸人伦，无非物也，而莫不有法焉，如恭从明聪，以及亲义序别信之类是也。推之，盈天地间无一物而无理可法者，违其理则非天之法矣。《易》所谓“天则”，正以其出於天，当然不易者也。孟子亦曰：“君子行法以俟命而已矣。”岂敢毁之而自贼哉？将欲行之，必自致知始，致虽有推极之义，而《说文》原训则曰：“送，诣也。”其文为久，至触类而推极之久，则天牖帝迪，送诣而至。性之本善，吾所固有者，明而通於心中矣。是故格物所以明善也，诚意所以诚身也。身主於心，心发於意，意萌於知，知起於物，曰“致知在格物”，不言先者，知与意虽有先后，其实非二事也。知之不至，则意不诚而无物。《记》曰：“物至知知，而后好恶形焉。”何者？好善恶恶，感於物理者也，好妍恶媸，好富恶贫，感於物欲者也。道不离物，物不离事，盈天地间，物物各有一理存焉，去欲求理，岂以空谈悟哉？不曰理，而曰物者，践其实耳。郑玄曰：“格，来也。物，犹事也。”程子因言：“物来知起。”象山曰：“格至也，研磨考索，以求其至。”朱子因言：“穷至事物之理。”温公曰：“扞格外物，以物至为外，非合内外之道。”黄润玉曰：“格，正也，义取格其非心，心正矣，奚用诚意致知为哉？”是数说，皆因《记》而亿者也。惟《说文》曰：“格，木长貌，从木各声，取义於木，声以谐之。”其训精矣。今夫五行之各一其性也，水土金火汇萃鎔合，皆可为一。惟木不然，挨接暂同，终则必异。理欲同行而异情，正如桃李荆棘共陌连根，始若相似，及至条长之时，形色别矣。荆棘必剪，犹恶之菑逮夫身者也，桃李必培，犹善之欲有诸己也。培其根而达其枝，则本各滋息而长矣，修其本而达其末，则物各触类而长矣。是故耳目口体物也，心为本，而视听食息其末也。喜怒忧惧无节於内，胡为物交物引之而去乎？必使心能为身之本，明於庶物而后已。父子兄弟物也，自孝弟慈推之，则身为本而絜矩其末也，好恶胡为而偏乎？必使身能为家国之本，至诚动物而后已。天下大矣，始乎格物，先事者也。理自理，欲自欲，则本根各异，物既格矣，至於天下平，后得者也。人人亲其亲，长其长，物各付物，则枝叶亦各不同焉。惟明也，辨物之理欲而至善存；惟诚也，成物之始终而大道得。孔子之诚身，不过乎物，孟子之万物皆备，反身而诚，皆反本之谓也。或曰：“礼乐刑政之道，鸟兽草木之名，莫非物也，汎而格诸？”曰：“否，否！本则身，厚则伦，经不云乎？其本乱而末治者否矣，其所厚者薄，而其所薄者厚，未之有也。”</p></blockquote><h3 id=芒种 class=heading-element><a href=#%e8%8a%92%e7%a7%8d class=heading-mark></a>芒种</h3><blockquote><p><strong>太极图说</strong>
<em>（宋）周敦颐</em><br>无极而太极。太极动而生阳，动极而静，静而生阴，静极复动。一动一静，互为其根；分阴分阳，两仪立焉。阳变阴合而生水火木金土，五气顺布，四时行焉。五行一阴阳也，阴阳一太极也，太极本无极也。五行之生也，各一其性。无极之真，二五之精，妙合而凝。“乾道成男，坤道成女。”二气交感，化生万物，万物生生而变化无穷焉。<br>唯人也得其秀而最灵。形既生矣，神发知矣，五性感动而善恶分，万事出矣。圣人定之以中正仁义[自注：圣人之道，仁义中正而已矣]而主静[自注：无欲故静]，立人极焉。<br>故圣人“与天地合其德，日月合其明，四时合其序，鬼神合其吉凶”，君子修之吉，小人悖之凶。故曰：“立天之道，曰阴与阳。立地之道，曰柔与刚。立人之道，曰仁与义。”又曰：“原始反终，故知死生之说。”大哉易也，斯其至矣！</p></blockquote><h3 id=夏至 class=heading-element><a href=#%e5%a4%8f%e8%87%b3 class=heading-mark></a>夏至</h3><blockquote><p><strong>静坐说</strong>
<em>（明）刘宗周</em><br>人生终日扰扰也，一着归根复命处，乃在向晦时，即天地万物，不外此理。于此可悟学问宗旨，只是主静也。此处工夫最难下手，姑为学者设方便法，且教之静坐。日用之间，除应事接物外，苟有余刻，且静坐。坐间本无一切事，即以无事付之，即无一切事，亦无一切心，无心之心，正是本心。瞥起则放下，沾滞则扫除，只与之常惺惺可也。此时伎俩，不合眼，不掩耳，不趺跏，不数息，不参话头，只在寻常日用中。有时倦则起，有时感则应，行住坐卧，都在静观，食息起居，都作静会。昔人所谓勿忘勿助间，未尝致纤毫之力，此其真消息也。故程子每见人静坐，便叹其善学，善学云者，只此是求放心亲切工夫。从此入门，即从此究竟，非徒小小方便而已。会得时立地圣域，不会得时终身只是狂驰了，更无别法可入。不会静坐，且学坐而已。学坐不成，更论恁学？坐如尸，坐时习学者且从整齐严肃入，渐进于自然。《诗》云：“相在尔室，尚不愧于屋漏。”又曰：“神之格思，不可度思，矧可射思。”</p></blockquote><h3 id=小暑 class=heading-element><a href=#%e5%b0%8f%e6%9a%91 class=heading-mark></a>小暑</h3><blockquote><p><strong>正心原</strong>
<em>（明）李经纶</em><br>心也者，神明之舍，心不可以专神，而神则寓宅於心者也。神贵静，静则性全而仁义之体立，神贵明，明则思睿而仁义之用行。曰寂，曰明，而心之本体正矣。欲多则荡，动极则昏，事物无形，虚静以养中可也。而常情有无故之感，事为之著安而和行可也；而常情有物胜之动，於是乎昏荡生，而寂明者失矣，此固无主之心，而心失其正者也。若夫意存於天理，而私妄难以绝其根，意存乎王道，而利害得以冲其志，其为昏荡一也。邪妄绝矣，而可为之事，不免生心以系事；利害妄矣、而欲为之事，不免持心以必为。非邪妄利害之私，而终留喜怒之形声，亦不可得而寂明也。然则寂明无累者，其惟圣人之心正乎？方其静也，物之未感，我之无情，至虚独觉，而影响俱无也；及其动也，妍媸在物，精凝在我，至灵常止，而好恶不作也；其复而之静也，与化俱往，宾去主存，而又影响之俱无也，是正心之义也。或曰：“何思何虑，圣人无故而不感，忘食以思，岂有故之感乎？寂然不动，圣人有心而无为，不思则罔，岂无为之心乎？”圣人之心，所不累者身之情，所欲察者天之理，无思无为者洗心以神德，思睿作圣者精义以穷神。累情之心，为意必，意必则私，私则动；精义之心，为性命，性命则公，公则平，何动之有哉？朱子曰：“静而常觉，动而常止，此人心之妙。”明道曰：“所谓定者，动亦定，无将迎，无内外，正心之谓也。”心与意，诚与正，相似而难辨也，作《正心原》。</p></blockquote><h3 id=大暑 class=heading-element><a href=#%e5%a4%a7%e6%9a%91 class=heading-mark></a>大暑</h3><blockquote><p><strong>敬斋箴</strong>
<em>（宋）朱熹</em><br>正其衣冠，尊其瞻视。潜心以居，对越上帝。足容必重，手容必恭。择地而蹈，折旋蚁封。出门如宾，承事如祭。战战兢兢，罔敢或易。守口如甁，防意如城。洞洞属属，罔敢或轻。不东以西，不南以北。当事而存，靡他其适。弗贰以二，弗参以三。惟心惟一，万变是监。从事于斯，是曰持敬。动静弗违，表里交正。须臾有间，私欲万端。不火而热，不冰而寒。毫厘有差，天壤易处。三纲既沦，九法亦斁。于乎小子，念哉敬哉！墨卿司戒，敢告灵台。</p></blockquote><h3 id=立秋 class=heading-element><a href=#%e7%ab%8b%e7%a7%8b class=heading-mark></a>立秋</h3><blockquote><p><strong>慎独论</strong>
<em>（明）黄佐</em><br>道也者，无有精粗、大小、远迩、微显，格天地，济民物，日费而用之，不可得而尽也。正万目以视之，而莫知其所繇也，故曰“君子之道，费而隐”。得之者，盖或寡矣，必也敬乎？《易》以衣袽言戒，履霜言慎，目睹者也；以荐雷言恐惧，耳闻者也。不睹而亦戒慎焉，不闻而亦恐惧焉，虽青天白日之下，稠人广坐之中，其暗处细事，必自知之。及其微有迹也，诗云“无”曰“不显”，“莫予”云“觏”。韩婴曰：“匹夫匹妇，会於墙阴，而明日有传之者矣。男女大欲不正，则放辟邪侈，将靡不为焉，天命不能须臾存矣。”是故君子慎独，必造端乎夫妇，正其源也。朱子曰：“有天地后此气常运，有此身后此心常发，要於常运中见太极，常发中见本性。”岂非顾諟之功邪？欲既遏矣，惟理是安，日用常行，念念精察，则此心全体虚明洞彻，天何言哉？昭昭於此。已发者往，未发者来，逝者如斯，澄渟於此。充满流动，如川之不息，天之不穷，内外本末，体用动静，洞然无一毫之间，而鸢飞鱼跃，触处朗然也。存者存此而已，养者养此而已。必有事焉而勿正，心勿忘，勿助长也，至此则从容中道，浩然之气其生於性矣乎？及其成功也，自其灿然时出者言，则谓之圣。圣则知命以尽性，故曰“如天如渊”。自其浑然真切者言，则谓之仁。仁则尽性以至命，故曰“其渊其天”。敬以达诚，斯其至矣。</p></blockquote><h3 id=处暑 class=heading-element><a href=#%e5%a4%84%e6%9a%91 class=heading-mark></a>处暑</h3><blockquote><p><strong>观心说</strong>
<em>朱熹</em><br>心则一也，以正不正而异其名耳。惟精唯一，则居其正而审其差者也，拙其异而反其同者也。能如是，则信执其中而无过不及之骗矣：非以道为一心，人为一心，而又有一心以精一之也。夫谓操而存者，非彼操此而存之也；舍而亡者，非以彼舍此而亡之也；心而自操，则亡者存；舍而不操，则存者亡耳。然其操之也，亦曰不使旦昼之所为得以捁亡其仁义之良心云尔，非块然兀坐以守其迥然不用之知觉，而谓之操存也。若尽心云者，则格物穷理，廓然贯通，而有以极夫心之所具之理也；存心云者，则“敬以直内，义以方外”，若前所谓精一操存之道也。故尽其心而可以知性知天，以其体之不蔽而有以究夫理之自然也；存心而可以养性事天，以其体之不失而有以顺夫理之自然也。是岂以心尽心，以心存心，如两物之相持而不相舍。若参前倚衡之云者，则为忠信笃敬而发也；盖曰忠信笃敬不忘乎心，则无所适而不见其在是云尔，亦非有以见夫心之谓也。且身在舆而心倚衡，是果何理也耶。</p></blockquote><h3 id=白露 class=heading-element><a href=#%e7%99%bd%e9%9c%b2 class=heading-mark></a>白露</h3><blockquote><p><strong>识仁篇</strong>
<em>程颢</em><br>学者须先识仁。仁者，浑然与物同体，义、礼、智、信皆仁也。识得此理，以诚敬存之而已，不须防检，不须穷索。若心懈，则有防；心苟不懈，何防之有！理有未得，故须穷索；存久自明，安待穷索！此道与物无对，「大」不足以明之。天地之用，皆我之用。孟子言「万物皆备于我」，须「反身而诚」，乃为大乐。若反身未诚，则犹是二物有对，以己合彼，终未有之，又安得乐！《订顽》意思，（横渠西铭，旧名《订顽》。）乃备言此体，以此意存之，更有何事。「必有事焉而勿正，心勿忘，勿助长」，未尝致纤毫之力，此其存之之道。若存得，便合有得。盖良知良能，元不丧失。以昔日习心未除，却须存习此心，久则可夺旧习。此理至约，惟患不能守。既能体之而乐，亦不患不能守也。</p></blockquote><h3 id=秋分 class=heading-element><a href=#%e7%a7%8b%e5%88%86 class=heading-mark></a>秋分</h3><blockquote><p><strong>为善说</strong>
<em>（明）高攀龙</em><br>为善必须明善，善者性也，性者人生而静是也。人生而静时，胸中何曾有一物来？其营营扰扰者，皆有知识以后，日添出来，非其本然也。即是添来，今宜减去，减之又减，以至于减无可减，方始是性，方始是善。何者？人心湛然无一物时，乃是仁义礼智也。为善者，乃是仁义礼智之事也。</p></blockquote><h3 id=寒露 class=heading-element><a href=#%e5%af%92%e9%9c%b2 class=heading-mark></a>寒露</h3><blockquote><p><strong>诚意原</strong>
<em>（明）李经纶</em><br>意非心之发也，心之发则情也。意从心从曰从心。心立欲为之意，而非为之意，而必为之主宰乎知觉之中也。寂者心之体，而主忠以为之根。知天之德，即我之德，而意专主乎天德，立心以的之，闲邪以存之，是宁静之中，而精神之有所注者也。感者心之用，则主信以为之干。知人之道，即我之道，而意专主乎人道，定其向，决其趋，盖攻取之中，而精神之有所守者也。无事而灵根植焉，画一无二而好色恶臭之几明，有事而美干达焉，致命遂志，而好色恶臭之几决，故不知意为身心之干，则视之也轻，不知几为万事之本，则其功也略，我图圣功，莫先诚意，作《诚意原》。</p></blockquote><h3 id=霜降 class=heading-element><a href=#%e9%9c%9c%e9%99%8d class=heading-mark></a>霜降</h3><blockquote><p><strong>心性图说</strong>
<em>（明）湛若水</em><br>性者，天地万物一体者也；浑然宇宙，其气同也；心也者，体天地万物而不遗者也。性也者，心之生理也，心性非二也。譬之谷焉，具生意而未发，未发故浑然而不可见。及其发也，恻隐、羞恶、辞让、是非萌焉，仁义礼智自此焉始分矣，故谓之四端。端也者，始也，良心发见之始也。是故始之敬者，戒惧慎独以养其中也，中立而和发焉，万事万化自此焉达，而位育不外是矣。故位育非有加也，全而归之者耳。终之敬者，即始之敬而不息焉者也。曰：“何以小圈？”曰：“心无所不贯也。”“何以大圈？”曰：“心无所不包也。包与贯实非二也，故心也者，包乎天地万物之外，而贯乎天地万物之中者也。中外非二也，天地无内外，心亦无内外，极言之耳矣。故谓内为本心，而外天地万事以为心者，小之为心也甚矣。”</p></blockquote><h3 id=立冬 class=heading-element><a href=#%e7%ab%8b%e5%86%ac class=heading-mark></a>立冬</h3><blockquote><p><strong>命说</strong>
<em>（明）孙慎行</em><br>《易》云“利贞”者，性情也。又云：“各正性命”。夫性其命者，所以合天，性其情者，所以坊人。其本则所谓刚健中正，纯粹精也。而世说天命者，若除理义外，别有一种气运之命，杂糅不齐者。然因是则有理义之性，气质之性。又因是则有理义之心，形气之心。三者异名而同病。总之不过为为不善者作推解说。夫世之为善者少，而不为善者多，则是天之生善人也少，而生不善人也多，人之得性情之善于天也少，而得性情之不善於天也多。诬天诬人，莫此为甚，以是有变化气质之说。夫气质善，而人顺之使善，是以人合天，何极易简？若气质本有不善，而人欲变化之使善，是以人胜天，何极艰难？且使天而可胜，即荀子矫性为善，其言不异，而世非之何哉？孟子曰：“天之高也，星辰之远也，苟求其故，千岁之日至，可坐而致也。”是天之气运之行，无不齐也。而独命人于气运之际，顾有不齐乎哉？《中庸》曰：“文王之所以为文也，纯亦不已。”夫使天果不齐，是纯独文之所有，而举世性情之所无也。又非独举世性情之所无，而亦天命之所本无也。将所谓纯粹精者，何在乎？</p></blockquote><h3 id=小雪 class=heading-element><a href=#%e5%b0%8f%e9%9b%aa class=heading-mark></a>小雪</h3><blockquote><p><strong>辨学录（善利辨）</strong>
<em>（明）冯从吾</em><br>吾儒曰：“喻利之心不可有。”异端曰：“喻义之心不可有。”吾儒曰：“为恶之心不可有。”异端曰：“为善之心不可有。”或诘之曰：“喻义之心不可有，喻利之心可有乎？为善之心不可有，为恶之心可有乎？”彼则曰：“喻义之心且不可有，况喻利乎？为善之心且不可有，况为恶乎？”如此为言，虽中人亦知其非。彼又恐人之非之也，复倡为一切总归於无心之说，以为人之心体本空，无利、无义、无善、无恶者，其本体也。必也无喻利心，并无喻义心，并无无喻义心；无为恶心，并无为善心，并无无为善心。一切总归於无心，方合本体耳。说至此，虽高明莫知其非矣。不知正是发明喻义之心不可有，为善之心不可有处，奈何不察而误信之耶？且义原非外，性原是善，心之本体原是有善无恶的，可见必有喻义为善之心，而后为合本体也。今欲一切总归於无心，安在其为合本体耶？况人心易放而难收，尽去喻义，犹恐喻利；尽去为善，犹恐为恶。今欲一切总归於无心，窃恐义无而利未必无，善无而恶未必无，反为本体之累不小也。又况义利只有两途，人心原无二用，出於义即入於利，出於善即入於恶，岂有无义无利，无善无恶，一切总归於无心之理乎？太抵义原非外，特自有其义之心不可有，而喻义之心必不可无；性原是善，特自有其善之心不可有，而为善之心必不可无。总是喻之又喻，以至於化，为之又为，以至於忘，造到上天之载，无声无臭处，只好说有喻义之心而至於化，有为善之心而至于忘，有喻义为善之心，而无声臭之可儗。亦说不得喻义之心不可有，为善之心不可有。今云云者，所谓小人而无忌惮者也。</p></blockquote><h3 id=大雪 class=heading-element><a href=#%e5%a4%a7%e9%9b%aa class=heading-mark></a>大雪</h3><blockquote><p><strong>仁心说</strong>
<em>朱熹</em><br>天地以生物为心者也，而人物之生，又各得夫天地之心以为心者也。故语心之德，虽其总摄贯通，无所不备，然一言以蔽之，则曰仁而已矣。请试详之。盖天地之心，其德有四，曰元、亨、利、贞，而元无不统。其运行焉，则为春、夏、秋、冬之序，而春生之气无所不通。故人之为心，其德亦有四，曰仁、义、礼、智，而仁无不包。其发用焉，则爱恭宜别之情，而恻隐之心无所不贯。故论天地之心者，则曰乾元、坤元，则四德之体用亦不待遍举而该。盖仁之为道，乃天地生物之心，即物而在。情之未发，而此体已具；情之既发，而其用不穷。诚能体而存之，则众善之源、百行之本莫不在是。此孔门之教所以必使学者汲汲于求仁也。其言有曰：“克己复礼为仁。”言能克去己私，复乎天理，则此心之体无不在，而此心之用无不行也。又曰：“居处恭，执事敬，与人忠”，则亦所以行此心也。又曰：“求仁得仁”，则以让国而逃，谏伐而饿为能不失乎此心也。又曰：“杀身成仁”，则以欲甚于生、恶甚于死为能不害乎此心也。此心何也也？在天地则共坱然生物之心，在人则温然爱人利物之心，包四德而贯四端者也。</p></blockquote></div><h2 id=see-also>相关内容</h2><ul><li><a href=/posts/2019/01/world-views/ title=三观>三观</a></li></ul><div class=post-footer id=post-footer><div class=post-info><div class=post-info-line><div class=post-info-mod><span title="更新于 2024-02-02 14:12:00">更新于 2024-02-02&nbsp;</span></div><div class=post-info-license><span><a rel="license external nofollow noopener noreffer" href=https://creativecommons.org/licenses/by-nc/4.0/ target=_blank>CC BY-NC 4.0</a></span></div></div><div class=post-info-line><div class=post-info-md><span><a href=/posts/2023/12/solar-terms-life-practice/index.md title=阅读原始文档 class=link-to-markdown>阅读原始文档</a></span></div><div class=post-info-share><span><a href=javascript:void(0); title="分享到 Twitter" data-sharer=twitter data-url=https://simplecoding.fun/posts/2023/12/solar-terms-life-practice/ data-title=节气生活修行 data-hashtags=修行><i class="fa-brands fa-twitter fa-fw" aria-hidden=true></i></a>
<a href=javascript:void(0); title="分享到 Facebook" data-sharer=facebook data-url=https://simplecoding.fun/posts/2023/12/solar-terms-life-practice/ data-hashtag=修行><i class="fa-brands fa-facebook-square fa-fw" aria-hidden=true></i></a>
<a href=javascript:void(0); title="分享到 微博" data-sharer=weibo data-url=https://simplecoding.fun/posts/2023/12/solar-terms-life-practice/ data-title=节气生活修行><i class="fa-brands fa-weibo fa-fw" aria-hidden=true></i></a>
<a href=javascript:void(0); title="分享到 Blogger" data-sharer=blogger data-url=https://simplecoding.fun/posts/2023/12/solar-terms-life-practice/ data-title=节气生活修行 data-description><i class="fa-brands fa-blogger fa-fw" aria-hidden=true></i></a></span></div></div></div><div class=post-info-more><section class=post-tags><i class="fa-solid fa-tags fa-fw me-1" aria-hidden=true></i><a href=/tags/%E4%BF%AE%E8%A1%8C/ class=post-tag title="标签 - 修行">修行</a></section><section><span><a href=javascript:void(0); onclick=window.history.back()>返回</a></span>&nbsp;|&nbsp;<span><a href=/>主页</a></span></section></div><div class=post-nav><a href=/posts/2023/12/reading-show-your-work/ class=post-nav-item rel=prev title="读 Show Your Work"><i class="fa-solid fa-angle-left fa-fw" aria-hidden=true></i>读 Show Your Work</a>
<a href=/posts/2023/12/travel-mount-emei/ class=post-nav-item rel=next title=乐山峨眉山之旅>乐山峨眉山之旅<i class="fa-solid fa-angle-right fa-fw" aria-hidden=true></i></a></div></div><div id=comments><div id=twikoo></div><noscript>Please enable JavaScript to view the comments powered by <a href=https://twikoo.js.org/ rel="external nofollow noopener noreferrer">Twikoo</a>.</noscript></div></article><aside class=toc id=toc-auto aria-label=目录><h2 class=toc-title>目录&nbsp;<i class="toc-icon fa-solid fa-angle-down fa-fw" aria-hidden=true></i></h2><div class=toc-content id=toc-content-auto></div></aside></main><footer class=footer><div class=footer-container><div class="footer-line powered">由 <a href=https://gohugo.io/ target=_blank rel="external nofollow noopener noreferrer" title="Hugo 0.122.0"><img class=hugo-icon src=/images/hugo.min.svg alt="Hugo logo"> Hugo</a> 强力驱动 | 主题 - <a href=https://github.com/hugo-fixit/FixIt target=_blank rel=external title="FixIt v0.3.2-RC"><img class=fixit-icon src=/images/fixit.min.svg alt="FixIt logo"> FixIt</a></div><div class="footer-line copyright" itemscope itemtype=http://schema.org/CreativeWork><i class="fa-regular fa-copyright fa-fw" aria-hidden=true></i>
<span itemprop=copyrightYear>2021 - 2024</span><span class=author itemprop=copyrightHolder>
<a href=https://github.com/wanghuibin0 target=_blank rel="external nofollow noopener noreferrer">lazypanda</a></span><span class="license footer-divider"><a rel="license external nofollow noopener noreffer" href=https://creativecommons.org/licenses/by-nc/4.0/ target=_blank>CC BY-NC 4.0</a></span></div><div class="footer-line visitor"><span id=busuanzi_container_site_uv title=总访客数><i class="fa-regular fa-user fa-fw" aria-hidden=true></i>&nbsp;<span id=busuanzi_value_site_uv><i class="fa-solid fa-spinner fa-spin fa-fw" aria-hidden=true></i></span></span><span id=busuanzi_container_site_pv class=footer-divider title=总访问量><i class="fa-regular fa-eye fa-fw" aria-hidden=true></i>&nbsp;<span id=busuanzi_value_site_pv><i class="fa-solid fa-spinner fa-spin fa-fw" aria-hidden=true></i></span></span></div></div></footer></div><div class=widgets><div class="fixed-buttons animate__faster d-none"><div class="fixed-button back-to-top" role=button aria-label=回到顶部><i class="fa-solid fa-arrow-up fa-fw" aria-hidden=true></i><span class="variant-numeric d-none">0%</span></div><div class="fixed-button view-comments d-none" role=button aria-label=查看评论><i class="fa-solid fa-comment fa-fw" aria-hidden=true></i></div></div><a href=https://github.com/wanghuibin0 title="Find Me on GitHub" target=_blank rel="external nofollow" class="github-corner right d-none-mobile"><svg viewBox="0 0 250 250" aria-hidden="true"><path d="M0 0 115 115h15l12 27L250 250V0z"/><path d="M128.3 109C113.8 99.7 119 89.6 119 89.6 122 82.7 120.5 78.6 120.5 78.6 119.2 72 123.4 76.3 123.4 76.3 127.3 80.9 125.5 87.3 125.5 87.3 122.9 97.6 130.6 101.9 134.4 103.2" fill="currentcolor" style="transform-origin:130px 106px" class="octo-arm"/><path d="M115 115C114.9 115.1 118.7 116.5 119.8 115.4l13.9-13.8C136.9 99.2 139.9 98.4 142.2 98.6 133.8 88 127.5 74.4 143.8 58 148.5 53.4 154 51.2 159.7 51 160.3 49.4 163.2 43.6 171.4 40.1 171.4 40.1 176.1 42.5 178.8 56.2 183.1 58.6 187.2 61.8 190.9 65.4 194.5 69 197.7 73.2 200.1 77.6 213.8 80.2 216.3 84.9 216.3 84.9 212.7 93.1 206.9 96 205.4 96.6 205.1 102.4 203 107.8 198.3 112.5 181.9 128.9 168.3 122.5 157.7 114.1 157.9 116.9 156.7 120.9 152.7 124.9L141 136.5C139.8 137.7 141.6 141.9 141.8 141.8z" fill="currentcolor" class="octo-body"/></svg></a><div id=mask></div><noscript><div class=noscript-warning>FixIt 主题在启用 JavaScript 的情况下效果最佳。</div></noscript></div><link rel=stylesheet href=/lib/lightgallery/css/lightgallery-bundle.min.css><link rel=preload href=/lib/katex/katex.min.css as=style onload='this.removeAttribute("onload"),this.rel="stylesheet"'><noscript><link rel=stylesheet href=/lib/katex/katex.min.css></noscript><link rel=stylesheet href=/lib/cookieconsent/cookieconsent.min.css><script src=/lib/twikoo/twikoo.all.min.js defer></script><script src=/lib/lightgallery/lightgallery.min.js defer></script><script src=/lib/lightgallery/plugins/thumbnail/lg-thumbnail.min.js defer></script><script src=/lib/lightgallery/plugins/zoom/lg-zoom.min.js defer></script><script src=/lib/autocomplete/autocomplete.min.js defer></script><script src=/lib/fuse/fuse.min.js defer></script><script src=/lib/sharer/sharer.min.js async defer></script><script src=/lib/katex/katex.min.js defer></script><script src=/lib/katex/auto-render.min.js defer></script><script src=/lib/katex/copy-tex.min.js defer></script><script src=/lib/katex/mhchem.min.js defer></script><script src=/lib/cookieconsent/cookieconsent.min.js defer></script><script src=/lib/pangu/pangu.min.js defer></script><script src=//busuanzi.ibruce.info/busuanzi/2.3/busuanzi.pure.mini.js async defer></script><script>window.config={code:{copyTitle:"复制到剪贴板",editLockTitle:"锁定可编辑代码块",editUnLockTitle:"解锁可编辑代码块",editable:!0,maxShownLines:30},comment:{enable:!0,expired:!1,twikoo:{commentCount:!0,el:"#twikoo",envId:"https://simplecoding0.netlify.app/.netlify/functions/twikoo",lang:"zh-cn",lightgallery:!0}},cookieconsent:{content:{dismiss:"同意",link:"了解更多",message:"本网站使用 Cookies 来改善您的浏览体验。"},enable:!0,palette:{button:{background:"#f0f0f0"},popup:{background:"#1aa3ff"}},theme:"edgeless"},math:{delimiters:[{display:!0,left:"$$",right:"$$"},{display:!0,left:"\\[",right:"\\]"},{display:!0,left:"\\begin{equation}",right:"\\end{equation}"},{display:!0,left:"\\begin{equation*}",right:"\\end{equation*}"},{display:!0,left:"\\begin{align}",right:"\\end{align}"},{display:!0,left:"\\begin{align*}",right:"\\end{align*}"},{display:!0,left:"\\begin{alignat}",right:"\\end{alignat}"},{display:!0,left:"\\begin{alignat*}",right:"\\end{alignat*}"},{display:!0,left:"\\begin{gather}",right:"\\end{gather}"},{display:!0,left:"\\begin{CD}",right:"\\end{CD}"},{display:!1,left:"$",right:"$"},{display:!1,left:"\\(",right:"\\)"}],strict:!1},pangu:{enable:!0,selector:"article"},search:{distance:100,findAllMatches:!1,fuseIndexURL:"/index.json",highlightTag:"em",ignoreFieldNorm:!1,ignoreLocation:!1,isCaseSensitive:!1,location:0,maxResultLength:10,minMatchCharLength:2,noResultsFound:"没有找到结果",snippetLength:30,threshold:.3,type:"fuse",useExtendedSearch:!1}}</script><script src=/js/theme.min.js defer></script><script>window.dataLayer=window.dataLayer||[];function gtag(){dataLayer.push(arguments)}gtag("js",new Date),gtag("config","G-CXXK5XBPFV",{anonymize_ip:!0})</script><script src="https://www.googletagmanager.com/gtag/js?id=G-CXXK5XBPFV" async></script></body></html>